---
title: Rady ke studiu matematiky
author: Robert Mařík
date: 2023-08-01
category: Jekyll
layout: post
permalink: rady
---

Výuka matematiky si s sebou nese mnohá nedorozumění, způsobená stylem výuky na nižších stupních vzdělání. Nyní je však na čase začít vnímat matematiku ne jako nástroj k řešení matematických úloh, ale jako nástroj, který umožní lepší pochopení světa kolem nás a umožní popsat, jak funguje příroda a přídorní zákony.

Níže je několik zásad a tipů na hladké proplutí předměty Matematika a Inženýrská (Aplikovaná) matematika.

##### Matematika není počítání.

Nepoužíváme paradigma, že matematika jsou příklady a jejich počítání.
Toto paradigma je sice zažité, protože příklady se dobře učí a snadno
zkouší ve všech fázích vzdělávání, ale falešné a patří do minulého
století. Proto jsou **příklady pouze malou částí zkoušky**. Jsou
jednoduché, protože spíše než získávat rutinu na počítání by si na nich
studenti měli osahat pojmy zmiňované na přednáškách a uvědomit postupy a
souvislosti.

##### Literatura u zkoušky není všespasitelná.

Literatura u zkoušky pomůže jenom tomu, kdo se v problematice orientuje,
má **základní znalosti v hlavě** a je schopen si dohledat detaily v
litartuře a porozumět jim.

##### Jako vážně domácí úkoly?

Zkouška je složitelná po splnění běžných požadavků (polovina bodů ze
zkouškové písemky) i bez jakékoliv aktivity během semestru. Zkušenosti
však ukazují, že pracovat během semestru a **získávat bonusové body se
velmi vyplácí**, zejména studentům, kteří jsou si v matematice nejistí.

##### Samostudium je normální.

Opustíme obvyklé schema, kdy učitel odprezentuje veškerou náplň
přednášky, ale po půl hodině bohužel zůstává v obraze jenom malé
procento posluchačů. **Na přednášce se vysvětlí základní principy** a
předpokládá se, že studenti se seznámí se zbytkem přednbášky
individuálním čtením.

##### Videa opravdu nejsou to pravé.

Je málo nudnějších věcí než youtube přednáška nebo počítání příkladů z
matematiky. Stejné informace získáte čtením textu mnohem rychleji.
Neexistuje zdlouhavější činnost, než vyhledávání informace ve videu.
Text prohledáte mnohem rychleji. Nehledejte kouzelná videa, která vám
znalosti "nalijí do hlavy". **Snažte se pracovat s textem.** Videa a
videopřednášky použijte až jako poslední záchranu. Jsou skvělé pokud
absolutně tápete., Ale i v takovém případě se snažte postupně přecházet
od sledování videí k práci s textem a případně využijte konzultace nebo
se ptejte v hodině.


