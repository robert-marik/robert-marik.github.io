---
title: Mám se učit podle Wikipedie?
author: Robert Mařík
date: 2020-02-15
layout: post
permalink: wiki
---

#### Nepochopitelnost matematických článků?

**Ne**, raději použijte učební texty, které doporučuje vyučující a
doplňte je učebními texty, které sami získáte, například z knihovny.
Wikipedie je encyklopedie a sami autoři, kteří jsou dobrovolníky a
nadšenci, jsou si vědomi, že **matematické články na Wikipedii mají v
kvalitě obrovské rezervy.** Viz diskuse [Nepochopitelnost matematických
článků](https://cs.wikipedia.org/wiki/Diskuse_k_port%C3%A1lu:Matematika#Nepochopitelnost_matematick%C3%BDch_%C4%8Dl%C3%A1nk%C5%AF).
Pokud si k některému tématu potřebujete dohledat další informace,
použijte Wikipedii jako jeden ze zdrojů, ale v žádném případě ne jako
jediný. To platí univerzálně, ale u matematických článků obzvlášť.

#### Podrobněji, proč ne

-   Ne jako primární zdroj, pokud si **vážíte poměru (úsilí)/(získané
    znalosti)**. Wikipedie je encyklopedie a ne učebnice. Učení se z
    encyklopedie vede ke skokům od hesla k heslu a po celém pracovním
    dni máte nakonec jenom několik útržkovitých nesouvislých poznatků.
-   Ne jako primární zdroj, pokud nemáte **neomezenou kapacitu
    mozkovny**. Wikipedie je velká a univerzální encyklopedie. Pro
    inženýry i pro matematiky. Například heslo
    [Derivace](https://cs.wikipedia.org/wiki/Derivace) zavádí derivace i
    pro komplexní funkce nebo na obecných normovaných lineárních
    prostorech, což je věc, kterou člověk seznamující se se základy
    diferenciálního počtu nevyužije. Ani jí vlastně bez dlouhodobého
    matematického studia nemůže rozumět.
-   Ne jako primární zdroj, pokud je to vaše **první seznamování se s
    látkou**. Wikipedie je totiž encyklopedie tvořená dobrovolníky,
    obsahuje vinou tohoto často velmi kostrbaté formulace, někdy i
    chyby. Jindy jsou důležité informace zamlčeny a místo nich jsou
    informace podružné. Například u hesla [Inverzní
    matice](https://cs.wikipedia.org/wiki/Inverzn%C3%AD_matice) jsou dvě
    metody výpočtu a řešený příklad. Ale ručně nebývá zvykem inverzní
    matici hledat a řešený příklad do encyklopedie nepatří. V kontrastu
    s tím je zde pramálo informací o tom, k čemu mi inverzní matice
    vlastně je, proč je užitečná. Další nebezpečí je v tom, že některé
    názvy mohou mít více významů. V materiálech k přednáškám je vždy ten
    význam, který potřebujeme. Na Wikipedii jsou všechny.
-   Ne, protože na české Wikipedii jsou i některá důležitá hesla
    nekvalitně zpracována. Někdy se zaměřují na podružné detaily a
    opomíjejí důležité věci, někdy si autoři hesel pletou encyklopedii s
    učebnicí, někdy je zřejmé že heslo psal pravděpodobně v dobré víře
    člověk, který s problematikou není příliš dobře seznámen a existuje
    spousta dalších výhrad.

#### Pár názorů ve prospěch Wikipedie

-   Ano, pokud ji máte jako **doplňkový zdroj** a pokud k tomu
    přistupujete kriticky. Wikipedie je ostatně jeden z
    nejpoužívanějších informačních zdrojů. Ale musíte být schopni si
    vybírat relevantní informace. Například v hesle věnovaném [vlastním
    vektorům](https://cs.wikipedia.org/wiki/Vlastn%C3%AD_vektory_a_vlastn%C3%AD_%C4%8D%C3%ADsla)
    není nutné věnovat pozornost zmínkám o kybernetice a kvantové fyzice
    a není vhodné (pokud studujete LDF) zmiňovat tato využití v
    písemkách nebo u zkoušky, pokud v hovoru o kvantové fyzice nebo
    kybernetice nejste připraveni dále pokračovat.
-   Ano, pokud **nehledáte příliš specializované informace**. Přece
    jenom Česká republika má málo obyvatel, málo autorů wikipedie a
    šance na kvalitní zpracování hesla je u minoritních pojmů spíše
    malá. Ale vzhledem k tomu, že případné chyby můžou další čtenáři
    opravit, je Wikipedie všeobecně brána jako důvěryhodný zdroj.
-   Ano, pokud jste schopni oddělit kvalitní a relevantní informace.

Výhodou wikipedie je dostupnost a široký záběr. Nevýhodou je, že některá
hesla nejsou kvalitně zpracovaná a jejich přečtení je spíše na škodu.
Některá hesla vycházejí z učebnic pro základní školy a obsahují nutná
zjednodušení, která mají místo na základí škole, ale již ne na
univerzitě.
