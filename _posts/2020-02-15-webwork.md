---
title: Systém WeBWorK
author: Robert Mařík
date: 2021-02-15
layout: post
---


Systém [WeBWorK](http://um.mendelu.cz/webwork2) umožňuje rozdat
studentům individualizovaná zadání domácích úloh, kontrolovat
správnost výsledků a řídit odevzdávání.

Práce v systému není povinná. Jedná se o dobrovonou činnost, díky které se budete učit průběžně během semestru, lépe si zafixujete probíranou látku. Vyučující  budou mít doklad o výsledcích Vašeho úsilí a toto úsilí bude zohledněno u zkoušky na konci semestru.

#### Stručný přehled

* Dostanete zadané úlohy: Každý student má vlastní zadání.
* V daném termínu zadání vyřešíte. Benefity, které z tohoto plynou jsou následující.
   * Ověříte si nově nabyté znalosti a průběžně se budete připravovat ke zkoušce.
   * Prokážete, že pracujete průběžně.
   * Materiály vzniklé během práce na úkolech si můžete přinést jako literaturu ke zkoušce.
   * Práce na úlohách se započítává jako součást zkoušky. Pokud budete řešit úlohy v dostatečné kvalitě, získáte extra body ke zkoušce. To vede ke snížení laťky nutné pro absolvování závěrečné písemky a k lepšímu závěrečnému hodnocení.
   * Úspěch při řešení úloh dodá jistotu před závěrečnou zkouškou. Neúspěch včas upozorní na nutnost zintenzivnit přípravu.
* Práci můžete kdykoliv přerušit a opět se k ní vrátit. Nemusíte se stresovat časomírou ani počítadlem špatných odpovědí.
* Každou úlohu si můžete stáhnout i ve formátu PDF, vytisknout, vyřešit offline a odpovědi vyplnit až budete online.   
* Naučíte se zapisovat matematické výrazy do počítačové formy. To je nutné pro práci v mnoha programech (Excel, MATLAB apod). Pro začátek pomůže [cheatsheet](https://raw.githubusercontent.com/robert-marik/hw-webwork/master/cheatsheet/cheatsheet.pdf).

Používáme systém na vlastním virtuálním serveru [um.mendelu.cz/webwork2](http://um.mendelu.cz/webwork2).
Pro detailnější popis čtěte níže.

#### Přístup do systému, login a heslo

Autentizace nesouvisí s UIS a WeBWorK ani UIS nejsou nijak propojeny. Login je stejný jako do UIS a počáteční heslo pro WeBWorK Vám bude přiděleno náhodné a sděleno přes **"List záznamníku učitele"** k předmětu v UIS. Toto heslo si můžete změnit. Nové heslo není nutné volit moc dlouhé, protože se zohledňuje jenom prvních 8 znaků. Pro silné heslo volte raději kombinaci písmen, číslic a dalších znaků na US klávesnici.

Zapomenuté heslo je možné nastavit pouze se součinností admistrátora webu a proces může proto trvat den i více. Heslo pro přístup do WeBWorKu si proto uchovejte. Toto heslo držte v tajnosti a nesdělujte další osobě, protože práce na domácích úlohách bude součástí závěrečného hodnocení.

Používejte pro heslo jenom písmena, čísla, tečku, čárku a základní ASCII znaky. Použití písmene s diakritikou vyvolá chybové hlášení. Stejně tak chybové hlášení je vyvoláno, pokud omylem místo čísla v loginu a hesle napíšete na české klávesnici písmenko s diakritikou.

#### Troubleshooting

Někdy se objeví chybové hlášení. Nejčastěji při zapomenuté české klávesnici, když se snažíte nalogovat a do loginu nebo hesla omylem napíšte znak s diakritikou. 

#### Doporučený postup práce

* Každý student má svoje zadání s vlastními čísly a funkcemi a s vlastní správnou odpovědí. Zadání kopírují pasáže z přednášky a cvičení, nebo na ně úzce navazují. Při práci mějte tyto materiály otevřené, nejlépe v papírové formě.
* Úlohy řešte nejprve na papír, čitelně a organizovaně. Takové zápisky si budete moci přinést ke zkoušce. Budou pro vás neobyčejně cenné.
* Zadání čtěte pozorně, nenechte se odradit délkou. Někdy je tato délka způsobena tím, že je vzorově  vyřešen ukázkový příklad, někdy je přidáno povídání o souvislostech. V takových případech se řešení příkladu bere i jako potvrzení, že jste si přečetli zadání a doprovodný text. Každopádně, mnoho příkladů je možno vyřešit z hlavy nebo na pár řádcích. (Drobná písemná poznámka se však vždycky hodí z důvodu možnosti mít materiály u zkoušky.)
* Úlohy řešte s předstihem. Přesto že bude na každou úlohu minimálně týden a něco času, očekává se maximální nápor v posledních hodinách před ukončením odevzdávání. Proto by systém mohl být nestabilní a těžce použitelný. Toto však nebude omluvou pro nevyřešení zadání. 
* Diskuse a sdílení informací, zkušeností a dovedností jsou nedílnou součástí akademického života. Nic nebrání tomu, abyste se složitější pasáže učili společně s kolegy, diskutovali na kolejích, v diskusních fórech, v Teams konverzaci a podobně. Pamatujte si však, že na žádné univerzitě nikdo nesmí práci někoho jiného vydávat za své dílo. 
* Z technických a pedagogických důvodů prakticky nejsou v domácích úlohách příliš časté teoretické otázky a z příkladů jsou zde jenom ty typy, kde je snadné zapsat a vyhodnocovat odpověď počítačem, ale i tak se jedná o poměrně podrobnou průběžnou přípravu ke zkoušce. Často příklad doprovází úvodní shrnující informace, nějaké důležité připomenutí souvislostí nebo slovní shrnutí týkající se procvičovaného pojmu. Vyřešení příkladu je potom chápáno i jako potvrzení, že jste si informaci přečetli, vzali na vědomí, případně jste si udělali výpisky.
* Nemusíte vyřešit celé zadání naráz. Prostě po zveřejnění si ho prolétněte (můžete si ho stáhnout v PDF) a postupně se k němu vracejte, zadávejte řešení jednotlivých úloh. Zadání se v daný čas uzavře samo, není nutné nic odesílat.
* Cílem není vypočítat příklad, cílem je naučit se pracovat s daným matematickým aparátem. Tyto znalosti se budou ověřovat u zkoušky. Proto se snažte naformulovat si zdůvodnění i u otázek, kdy se řešení dá uhodnout například vylučovací metodou.
* Existují programy, CAS - systémy počítačové algebry, provádějící potřebné výpočty samostatně. Naučit se s vhodnými CAS pracovat není nikdy na škodu. Zejména pokud jste si jisti postupem i výsledkem a systém odpověď odmítá vyhodnotit jako správnou, je vhodné si výsledek ověřit v nějakém CAS typu Sage (derivace a integrály, v nouzi maticový počet) nebo Octave/MATLAB (matice, v nouzi derivace a integrály). Nepoužívejte webové aplikace pro jednorázový výpočet jednoho typu úlohy. Nepoužívejte aplikace, které oskenují příklad a nabídnouvýsledek, třeba i s postupem. Máte být profíci, naučte se používat profi nástroje - Matlab nebo Octave, Python (Sage, SymPy, NumPy), R.
* Pokud se nepodaří otázku zodpovědět na prvních několik pokusů, bývá u mnoha otázek možnost zobrazit si nápovědu nebo si zobrazit cvičnou verzi téže otázky, pouze s jinými hodnotami. U této cvičné verze se zobrazuje i návod a řešení. Můžete si takto nastudovat řešení na jiných číslech nebo dokonce nacvičit zápis odpovědi, protože případné neúspěšné pokusy se u cvičné verze otázky nepočítají. Zohledňují se až další pokusy po návratu k ostré verzi otázky.
* Existují programy, které rozpoznají vzorec napsaný rukou a převedou jej do zápisu používaného počítači. Jsou to ale špatní pomocníci, snažte se je nepoužívat, nikam Vás neposunou. U mírně složitějších výrazů s nimi je jenom trápení. Výrazy, se kterými budeme pracovat, nebudou komplikované a schopnost zapsat matematický výraz do nějakého softwarového produktu patří k běžné výbavě uživatelů. 


#### Zápis matematických výrazů v systému WeBWorK

Používá se běžný lineární zápis, jako na lepších kalkulačkách nebo v programech Excel nebo Matlab s některými zjednodušeními. Například není vždy nutné psát znaménko pro násobení. Následující návod je přeložen z [anglického originálu](https://webwork.asu.edu/availableFunctions.html) na Arizona State University.

##### Mathematical Symbols Available In WeBWorK

*    `+`   Sčítání.
*    `-`   Odčítání.
*    `*`   Násobení. Někdy se může vynechat, například `2x` je totéž co `2 x` nebo  `2*x`. Je možné psát i `2(3+4)` což je rovno 14.
*    `/`   Dělení.
*    `^` nebo  `**`   Umocňování. Například  `3^2` nebo `3**2`. Druhou variantu je většinou rychlejší napsat, zejména na dotykových zařízeních. Není však správně rozpoznána pluginem pro Chrome (viz výše) a je tedy vhodnější pro pokročilejší uživatele.
*    Odmocniny jsou mocniny s racionálním exponentem, například $\sqrt[3]{5x+1}$ je `(5x+1)^(1/3)`.
*    Pro vyznačování priority operací používáme závorky jako běžně v psaném projevu.
*    Oddělovačem desetinných míst je tečka. 

##### Matematické konstanty

*    `pi`   je Ludolfovo číslo, například `cos(pi)` je `-1`
*    `e`   je základ přirozených logaritmů, například `ln(e*2)` je `1 + ln(2)`

##### Matematické funkce

*    `sqrt( )` Odmocnina. Totéž co mocnina s exponentem 1/2
*    `exp( )` Exponenciální funkce, totéž co `e^x`
*    `log( )` Logaritmus o základu 10
*    `ln( )` Logaritmus (tj. přirozený logaritmus)
*    `sin( )` Funkce sinus pro úhel v radiánech. Analogicky `cos( )`, `tan( )`.
*    Spousta dalších, které nebudeme potřebovat, ale můžete si o nich přečíst v dokumentaci nebo v [anglickém originálu](https://webwork.asu.edu/availableFunctions.html) tohoto textu.

##### Pravidla pro psaní

* Zapisujte pečlivě, nejprve na papír (ten si můžete přinést ke zkoušce), poté do počítače.
* Mezery a používání hvězdičky pro násobení zlepšují čitelnost vzorce. 
* Závorky `(` a `)` vymezují pořadí operací a také mohou zlepšit čitelnost.
 Nepište     `2/4+5` (což je rovno 5.5), pokud myslíte `2/(4+5)` (což je rovno 2/9). Nepište `2/3*4` (což je 8/3), pokud myslíte `2/(3*4)` (což je 2/12).
* U funkcí dávejte argument vždy do závorky. Například `sin(2*t)`.
* Před odesláním odpovědi k vyhodnocení můžete použít tlačítko pro vygenerování náhledu. Tím je zkontrolováno, že je zadán platný matematický výraz. Také se bez ztráty pokusu provedou kontroly, že používáte správné proměnné související s kontextem úlohy, že vkládáte vektor správné dimenze a další.
* Odpovědi se porovnávají numericky s předem zadanou přesností. Proto můžete odpověď zadat například jako `128*3*x^2` a nemusíte násobit 128 a 3 a psát `384 x^2`.
* Vektory zapisujte mezi znaky "menší" a "větší", které v této situaci hrají roli ostrých závorek. Je možné použít i ijk-notaci. Tedy vektor $(2,-3,\pi)$ můžeme zapsat jako `<2,-3,pi>` nebo `2*i-3*j+pi*k`.

#### Matematické parametry a proměnné

*    Matematické proměnné a parametry, které můžete použít v odpovědi, jsou zřejmé ze zadání úlohy.
*    Derivace funkcí zapisujeme buď jako `y'` nebo jako `dy/dx`. Kterou z voleb máte použít bude specifikováno v zadání úlohy. Vztah `dy/dx` je interně zpracováván jako podíl proměnné `dy` a `dx`, proto bude správně interpretován i nesmyslný zápis `1/dx * dy` a naopak nebude správně rozpoznán smysluplný zápis derivace ve tvaru `d/dx y`. V zadání bude napsáno, v jakém tvaru se očekává opdověď. Čtěte pozorně.
*    Na jménech konstant úměrnosti záleží, jinak systém nezvládne vyhodnotit správnost odpovědi. Jaké jméno máte použít bude v zadání úlohy.
*    Jestli se očekává či neočekává použití integrační konstanty by mělo být zřejmé ze zadání úlohy. V prvním případě můžete použít `+C` nebo libovolný jiný název integrační konstanty.


#### Závěrem

* Akce na WeBWorK serveru se automaticky zálohují. Přesto se spolehněte i na sebe. Po spuštění zadání si můžete stánout zadání v PDF formátu. Po vyplnění si můžete stáhnout zadání v PDF včetně odpovědí. Po zveřejnění řešení můžete vygenerovat PDF i s řešeními. (Spoléhat se na zálohování u sebe samozřejmě platí pro jakoukoliv činnost, ale raději to připomínám.)
* WeBWorK sever, stejně jako jakákoliv jiná služba na Internetu, zapisuje činnost do logů. Nikdo vás nebude šmírovat, ale z těchto logů se dá vyvrátit nebo potvrdit podezření na ghostwriting a jinou nežádoucí činnost. Každý pracuje sám a za sebe. 
